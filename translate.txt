આજથી આશરે ૫૦૦ વર્ષ પહેલા વડોદરા જિલ્લાના છાણી ગામના સ્વ. નાથાલાલ પુજાલાલ શાહના કુટુંબના વડવા શ્રી ગરબડદાસ નામના વડીલને શ્રી નેમિનાથ પ્રભુ સંબંધી સ્વપ્ન આવ્યુ હતું કે તું મને જમીનમાંથી પ્રગટ કર.આ સ્વપ્ન ત્રીજી વાર આવતાં તેઓને તેમાં નદીનો કિનારો તથા આજુબાજુનું દશ્ય પણ દેખાયું. તેથી તેઓ ધાર્મિક ભાવનાથી પ્રેરાઈને તેમના ફુટુંબીજનો વિગેરે સાથે સ્તવનો, ગીતો ગાતા જગ્યા શોધવા નીકળી પડયા. ત્યાંથી શોઘતાં શોધતાં વેજલપુર - ગોધરા વગેરે સ્થળોએ આવ્યા. ત્યાંથી વેજલપુર - ગોધરાના શ્રદ્ધાળુઓ પણ સાથે જોડાયા અને આખરે આ સંઘ પરોલી નજીકની નદીના કિનારે પહોંચ્યો. જ્યાં તેઓને સ્વપ્ન પ્રમાણેની જગ્યાની સાબિતી મળતાં તેઓએ ખોદકામ કરાવતાં લોકોએ પ્રભુજી પ્રગટ થવાના છે તેવા વિશ્વાસ અને ઉત્સાહથી ખોદકામ કરતાં ખરેખર પ્રતિમાજી પ્રગટ થયા. પ્રતિમાજી પ્રગટ થતાં લોકોએ જૈન ધર્મનો ગગનબેદી નાદ કર્યો. વધુ ખોદકામ કરતાં બાજુની માટીમાંથી લક્ષ્મીજી વિનાના શ્રી નારાયણ પ્રભુની મૂર્તિ પણ મળી અને લોકોમાં અદમ્ય ઉત્સાહ વ્યાપી ગયો.

હવે આ બંને મૂર્તિઓને પોતાના ગામે લઈ જવા માટે ગોધરા, વેજલપુર અને છાણી ગામના લોકો વચ્ચે વિવાદ થયો. છેવટે પરસ્પર સમજુતિથી એવું નક્કી કરવામાં આવ્યું કે બળદગાડામાં પ્રતિમાઓને પધરાવવી અને બળદગાડું જ્યાં જઈને અટકે તે જગ્યાએ મંદિર બનાવવું. તે પ્રમાણે પ્રતિમાઓને બળદગાડામાં બેસાડતાં બળદગાડું પરોંલી ગામે હાલના દેરાસરની જગ્યાએ બળદો દ્વારા પોતાની જાતે ઉભું રાખતાં ત્યાં જ મૂર્તિઓની પ્રતિષ્ઠા કરી દેરાસર બનાવવામાં આવ્યું. દેરાસરની એક બાજુ લક્ષ્મીનારાયણ ભગવાનનું મંદિર પણ બનાવવામાં આવ્યું તથા આ દેરાસરના પૂજારી તરીકે જે બ્રાહ્મણ પરિવારને ગામમાં લાવ્યા હતા તેઓના ઈષ્ટદેવ શ્રી શંકરભગવાનની મૂર્તિની પ્રતિષ્ઠા કરી તેમનું મંદિર પણ દેરાસરની બીજી બાજુ બનાવવામાં આવ્યું.

આમ, આ તીર્થ જૈનોની સર્વધર્મસમભાવનાનું પ્રતિક છે.

એવું કહેવાય છે કે મુસલમાન બાદશાહોના સમયમાં હિન્દુ તથા જૈન ધર્મના મંદિરો નાશ કરતા તે વખતે પરોલી નજીક ધનેશ્વર ગામના વડીલો દ્વારા પ્રતિમાજીઓને નુકશાન ન થાય તે રીતે નદીના પટમાં ખાડો કરીને ભંડારી દેવામાં આવી હતી અને ઉચિત સમયે મૂર્તિના અધિષ્ઠાયક દેવે પ્રતીમાંજીને પ્રગટ કરવા શ્રાવક શ્રી   ગરબડદાસની સહાય લીધી હતી.

આ મંદિરો નું સર્વાંગી જીનોદ્ધાર સંવત 2031 માં કરેલ છે